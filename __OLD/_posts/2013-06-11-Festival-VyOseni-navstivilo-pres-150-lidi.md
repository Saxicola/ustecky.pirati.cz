---
title:	  Festival VyOsení navštívilo přes 150 lidí
layout:	  post
category: blog
author:	  Piráti Ústecký kraj
image:	  messenjah.jpg
tags:
date:	  2013-06-11
---
            
**Žatečti Piráti v sobotu 1. června do Žatce uvedli putovní festival nezávislé hudby VyOsení. Během večera vystoupily místní i přespolní kapely a zejména přední český reggae zpěvák MessenJah a DJ Selector Boldrik. Akci navštívilo přes 150 lidí. Žatecká buňka České pirátské strany bude v podpoře svobodné kultury nevázané autorskými monopoly pokračovat i nadále.**


Žatecký festival svobodné hudby VyOsení, který se v duchu hesla „Ose ani halíř“ snaží podporovat a propagovat umělce nezastupované kolektivními správci typu OSA. Smyslem VyOsení je ukázat, že je možno hrát i poslouchat hudbu bez placení nemravného výpalného Ochrannému svazu autorskému. V Žatci tak v sobotu 1.6. vystoupily kapely, které tvoří pod svobodnými licencemi typu Creative Commons a nechávají své fanoušky volně stahovat a kopírovat svou hudbu.
Na úvod večera zahrály žatecké stálice Fraternity a Sophie Chair, z nichž druhá jmenovaná předvedla dvě zbrusu nové skladby. Žatečtí byli vystřídáni působivou alternativně rockovou formací Skafandr z Prahy, a sál Pivária Zlatý Chmel, kde se festival odehrál, se čím dál více plnil v očekávání vystoupení hlavní hvězdy večera. Mezitím ještě s krátkým projevem vystoupil místopředseda České pirátské strany Jakub Michálek, který přítomné zpravil o praktikách OSA a o možnostech, jak se vyhnout placení poplatků právě této organizaci.

Kolem desáté hodiny začalo vystoupení MessenJaha a Selectora Boldrika. Dvojice, která již dlouho dlí na špičce české alternativní scény a stala se českou reggae legendou. MessenJah svými poetickými texty, ve kterých opěvuje krásy života, ale také trefně kritizuje konzumní styl života a vyzývá ke změnám ve společnosti, která dle něj směřuje do morální záhuby, spolu s Boldrikem a jeho beaty rozhýbali desítky lidí a na Chmelu tak vypukla pravá party. Zavládla uvolněná atmosféra a změny, po kterých MessenJah volá, jakoby byly na chvíli cítit ve vzduchu.
Po MessenJahově vystoupení na pódium vtrhla punk rocková parta Švindl z Litoměřic, která byla energickou tečkou za celým večerem.

VyOsení v Žatci navštívilo přes 150 lidí a sklidilo všeobecný úspěch i kladné ohlasy na sociálních sítích. Piráti ale v podpoře svobodné kultury nekončí. Už na 28.6., tedy na poslední školní den, chystají festival nezávislých filmů, který proběhne v nově otevřené žatecké synagoze. Bude to tak vůbec poprvé, kdy tyto prostory ozáří pohyblivé obrázky a místo tak prostoupí zcela unikátní atmosféra. Promítat se bude např. dokument The Pirate Bay Away From Keyboard či graficky úchvatná animovaná pohádka na motivy hinduistických bájí Sita Sings The Blues.


