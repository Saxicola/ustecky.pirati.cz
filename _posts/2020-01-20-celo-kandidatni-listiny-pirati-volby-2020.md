---
date: 2020-01-20
category: blog
tags: volby 2020 Ústecký Piráti
layout: post
title: Piráti znají čelo kandidátky
author: Jindřich Čermák
image: posts/ucebnitechnika.jpg
---

Ústí nad Labem, 20. ledna - Na přelomu roku si Piráti v Ústeckém kraji zvolili prvních devět kandidátů do říjnových krajských voleb. V otevřených primárkách na první devítku uspěly tři ženy a šest mužů. Lídrem kandidátky je už dříve zvolený Karel Karika.


Na druhé místo kandidátky Piráti zvolili Kateřinu Stojanovou, studentku Právnické fakulty UK z Litoměřic, na třetím místě je Vít Rous, environmentalista z Dubí, čtvrtá pozice patří Jiřímu Baudisovi, systémovému analytiku Správy železnic a první pětku uzavírá Jan Kranda, učitel ze Žatce.


Podle Kateřiny Stojanové jsou největší priority v sociální oblasti, školství a v oblasti životního prostředí a často se prolínají: „Pokud by nové krajské zastupitelstvo mělo něčemu věnovat snahu, tak je to bezesporu investice do vzdělávání obyvatel ve finanční gramotnosti. Jsem přesvědčená o tom, že řada lidských omylů vyplývá zejména z nedostatečné informovanosti a vzdělanosti, ze které těží nejen společnosti poskytující úvěry, ale i podnikatelé, jejichž aktivity směřují k vydělávání peněz na chudobě lidí. Pokud lidé nedisponují dostatečnými finančními prostředky, nemohou dostatečně investovat do okolí kolem sebe. Troufám si říct, že zejména tímto trpí Ústecký kraj vůbec nejvíce.“


Těžiště Víta Rouse je v oblasti životního prostředí a hospodářství: „Kdybych měl vypíchnout ideu, která by se mi líbila, tak by to byl krajinný plán tvořený nějakým kompetentním útvarem v rámci kraje, a který by dával mnohem větší důraz na to, jak se bude rekultivovat a využívat krajina po těžbě. Protože to je budoucnost tohoto kraje a když vidím dnes některé politiky, kam to vedou a jaké to jsou zájmy, tak mne jímá hrůza z té promarněné příležitosti.“


Jiří Baudis poukazuje na stav v dopravě: „Z hlediska dopravy musím hodnotit současnou situaci odboru dopravy Ústeckého kraje, jako velmi špatnou. Důvodem je zejména netransparentní jednání tohoto odboru. Smlouvy na právníky za 65 milionů za poslední tři roky, nerespektování rozhodnutí ÚOHS, oslovování zainteresovaných firem v rámci veřejných obchodních soutěží a zakázek v odboru dopravy, jsou toho průvodními znaky. Také budu maximálně podporovat výstavbu vysokorychlostní trati na území kraje, protože krok pomyslně „nakopne“ Ústecký region.“


Pro Jana Krandu jsou prioritami školství a zdravotnictví. „Rád bych se zaměřil na modernizaci a vylepšení vzdělávání. Nejnižší míra vzdělanosti, která v našem kraji je, totiž není dána tím, že bychom měli až tak špatné školy, ale zejména nízkou úrovní vzdělání rodičů a jejich malý zájem o vzdělání se projevuje nízkým zájmem jejich dětí. Ke zvýšení zájmu mohou dopomoci nově vznikající Technické kluby a další školní a mimoškolní zařízení.“


Druhou pětku kandidátky tvoří šestý Vladimír Vlach, předseda Pirátů v Ústeckém kraji, na sedmém místě je Lukáš Ryšavý, student územního plánování z Mostu, osmé místo patří Haně Vodrážkové, zastupitelce z Kadaně a první devítku uzavírá Ludmila Beutelová, zastupitelka z Ústí nad Labem-Severní Terasy.


Lídr Karel Karika je potěšený tím, že kandidátka je napříč krajem. „Jsem rád, že nabízíme kvalitní kandidáty ze všech koutů našeho kraje a s odbornou šíří, které dobrá politická správa potřebuje. Stojí za nimi kus práce v komunální politice a věřím, že pomůžou nastartovat Ústecký kraj.


První devítka Pirátské kandidátky:
1. Karel Karika
2. Kateřina Stojanová
3. Vít Rous
4. Jiří Baudis
5. Jan Kranda
6. Vladimír Vlach
7. Lukáš Ryšavý
8. Hana Vodrážková
9. Ludmila Beutelová

