---
date: 2020-07-23
category: blog
tags: ROP Severozápad, Benešová, Babiš, Vaňhová, tunel
layout: post
title: Kauza ROP Severozápad musí spustit v Ústeckém kraji dobu transparentní.
author: Kateřina Stojanová
authorId: katerina.stojanova
image: posts/tunel_usk.png
---

Hospodaření s evropskými dotacemi se v kontextu střetu zájmů premiéra Andreje Babiše stává v našich končinách často skloňovanou frází, díky čemuž se čím dál častěji otevírají debaty nad tím, jak rozdělování evropských dotací ošetřit tak, aby nedocházelo k jejich zneužívání nejrůznějšími prostředky i cestami. Jeden z nejznámějších politických skandálů, který se týká tentokrát netransparentního rozdělování těchto evropských dotací, je nechvalně spjat s naším krajem.

Celá kauza ROP Severozápad při tom běží již 9 let. Přestože od roku 2011 do roku 2017 padlo v tomto případu, ve kterém figuruje několik tehdejších významných krajských politiků, již několik rozsudků na odnětí svobody a na několika statisícové pokuty, kauza dosud není uzavřená.

Mediální pozornost v posledních dnech přitáhla zejména iniciativa státního zástupce Tomáše Minxe, který chce před krajským ústeckým soudem pustit tajnou policejní nahrávku rozhovoru, ve kterém spolu s obžalovanou exhejtmankou Vaňhovou figuruje i současná ministryně spravedlnosti Marie Benešová, co by tehdejší advokátka pracující pro Ústecký kraj. Z tohoto rozhovoru při tom vyplývá, že ministryně byla obeznámená o řadě relevantních skutečností, které byly později vyhodnoceny jako trestné činy, vyjádřit se však k tomu, zdali se s těmito informace v téže době obrátila na policii či státní zastupitelství, odmítla.

Důsledky závažných pochybení politiků, kteří tehdy často vědomě činili  při rozdělování evropských financí celou řadu chyb, nakonec  neseme my všichni. Je to totiž právě rozpočet Ústeckého kraje, na němž se Regionální operační program Severozápad hojí. Je zároveň s podivem, že veřejně činné osoby, které zjevně naprosto selhaly v klíčové kauze, týkající se veřejného majetku, jsou politicky aktivní doposud a dostává se jim nevídaného prostoru. 

S Piráty jsme přesvědčeni o tom, že nejlepším řešením všudypřítomné korupce je právě otevřenost. Ústecký kraj, který nakládá s veřejnými prostředky, mezi něž patří i evropské dotace, si musí být vědom, že nakládá s penězi, které patří nám všem, proto by veškeré informace s tímto procesem spjaté měly být veřejnosti přístupné, a to nejlépe snadno na internetu. ROP Severozápad je učebnicovým příkladem toho, jak důležité je pro důvěru lidí v politiky a politiku jako takovou zveřejňovat všechny informace z vlastní činnosti na internetu (nejsou-li vyloučeny na základě zákona o svobodném přístupu k informacím). Právě to budeme s Piráty aktivně prosazovat, vědomi si toho, že obdobná situace už se nikdy nesmí opakovat. 

_____________________________________________________________________________________

[Úředník Kušnierz chtěl více než milionové úplatky. Odsedí si 7,5 roku ve vězení](https://ihned.cz/cesko/c1-56517580-urednik-kusnierz-chtel-vice-nez-milionove-uplatky-odsedi-si-7-5-roku-ve-vezeni)

[Žalobce má v kauze dotací cennou nahrávku. Zazní z ní hlas ministryně](https://www.seznamzpravy.cz/clanek/zalobce-ma-v-kauze-dotaci-cennou-nahravku-zazni-z-ni-hlas-ministryne-112583)

[Ústecký kraj s pokutou od ROP Severozápad už počítá v rozpočtu](https://www.denik.cz/ustecky-kraj/ustecky-kraj-s-pokutou-od-rop-severozapad-uz-pocita-v-rozpoctu-20130823.html)

